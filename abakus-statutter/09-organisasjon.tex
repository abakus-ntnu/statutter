\section{Organisasjon og verv}
\subsection{Om Abakus}

\subsubsection{}
Abakus består av:

\begin{itemize}
\item Styrene: Hovedstyret og Fondstyret
\item Komiteene: Arrkom, backup, Bedkom, Fagkom, Koskom, LaBamba, PR, readme og Webkom
\item Undergrupper og interessegrupper
\item Øvrige medlemmer
\end{itemize}

\subsubsection{}
Ingen kan pålegges verv uten samtykke.

\subsection{Hovedstyret}

\subsubsection{}
Hovedstyret er Abakus øverste organ etter generalforsamlingen og skal styre
Abakus i henhold til statuttene.

\subsubsection{}
Foreningens Hovedstyre består av leder, nestleder, økonomiansvarlig og
lederne for komiteene Arrkom, Bedkom, Fagkom, Koskom, LaBamba, PR, readme og Webkom.
Hverken leder, nestleder eller økonomiansvarlig kan sitte som leder i noen komité.

\subsubsection{}
Nestleder er, med leders samtykke, leders stedfortreder i leders fravær.

\subsubsection{}
Vedtak som fattes på Hovedstyrets møter krever absolutt 50 \% flertall. I
tilfelle stemmelikhet har foreningens leder dobbeltstemme.

\subsubsection{}
Hovedstyret kan etter behov nedsette utvalg for å avlaste Hovedstyret på
særskilte områder eller oppgaver. Retningslinjer og vedtekter for utvalgene
fastsettes av Hovedstyret, og utvalget svarer til Hovedstyret. Hovedstyret
redegjør for utvalgets virksomhet i forbindelse med årsberetningene (jfr. §
8.5.2).

\subsubsection{}
Hovedstyret skal føre fullstendige referater fra alle sine styremøter. Disse
skal fremlegges på foreningens nettside senest én -1- uke etter møtet.
Hovedstyret kan utelate informasjon fra referatene dersom de finner det
hensiktsmessig.

\subsection{Abakus’ fond}

\subsubsection{}
Abakus skal ha et fond adskilt fra Hovedstyret. Fondet heter Abakus’ fond.

\subsubsection{}
Fondet har egne statutter. Disse skal til enhver tid være tilgjengelige på
Abakus’ nettside.

\subsection{Kasserere}

\subsubsection{}
Kasserer i den enkelte komité er ansvarlig for den økonomiske styringen til
komiteen, og sørger for at komiteen holder seg innenfor de økonomiske rammene satt av budsjettet.
Vedkommende sitter som ansvarlig for at driften er forsvarlig.

\subsubsection{}
Hvis kasserer i en komité avslutter sitt verv før regnskapsårets slutt, skal Hovedstyret sørge for at regnskapet sluttføres og godkjenne det før påtroppende kasserer overtar.

\subsubsection{}
Alle kasserere må underskrive en bindende kassereravtale med foreningen før tiltredelse i vervet.

\subsubsection{}
Hovedstyret skal velge en vara for økonomiansvarlig i Hovedstyret blant kassererne eller tidligere økonomiansvarlige i Hovedstyret.

\subsection{Undergrupper og interessegrupper}

\subsubsection{}
Undergrupper er økonomisk og administrativt underlagt Hovedstyret. Nestleder i
Hovedstyret har ansvaret for gruppene. Undergruppene administrerer sine egne
opptak.

\subsubsection{}
Interessegrupper er økonomisk og administrativt underlagt backup. Medlemskap i
interessegruppene skal være tilgjengelig for alle Abakus-medlemmer.
